Κορωνοϊός: «Βράζει» η Αττική με 240 νέα κρούσματα - Οι τρεις πηγές που ανησυχούν τις Αρχές Στο «κόκκινο» κινήθηκαν για ακόμη μία ημέρα τα κρούσματα του κορωνοϊού, με τον ΕΟΔΥ να ανακοινώνει 416 νέα στη χώρα μας και την Αττική να σηκώνει ολοένα και μεγαλύτερο βάρος από το συνολικό επιδημιολογικό φορτίο της Covid 19. Οι επιστήμονες εμφανίζονται σαφώς προβληματισμένοι καθώς στο Λεκανοπέδιο καταγράφηκαν συνολικά 240 κρούσματα, ενώ εκφράζεται ανησυχία πλέον και για τρεις συγκεκριμένες πηγές περιστατικών, οι οποίες έχουν τεθεί υπό στενή παρακολούθηση.  Η Αττική και ειδικότερα η πόλη της Αθήνας καθίστανται πλέον το επίκεντρο της πανδημίας του κορωνοϊού για τη χώρα μας, όπως ανακοίνωσαν την Τρίτη ο υφυπουργός Πολιτικής Προστασίας Νίκος Χαρδαλιάς και ο Επίκουρος Καθηγητής της Ιατρικής Σχολής του ΕΚΠΑ και μέλος της Επιτροπής Εμπειρογνωμόνων του Υπουργείου Υγείας, Γκίκας Μαγιορκίνης. Οι τρεις πηγές κρουσμάτων Ειδικότερα, ο Εθνικός Οργανισμός Δημόσιας Υγείας, σε ανακοίνωσή του αναφέρει: «Παρακολουθούμε στενά τρείς πηγές κρουσμάτων: α) εισαγόμενα (πάνω από 60 σήμερα). β) Δομές φιλοξενίας προσφύγων μεταναστών. γ) Περιοχές αυξημένης επιδημιολογικής επιβάρυνσης ανά την επικράτεια». ΕΟΔΥ: «Άλμα» με 416 νέα κρούσματα Ο ΕΟΔΥ ανακοίνωσε την Τρίτη, 416 νέα κρούσματα του κορωνοϊού στη χώρα, εκ των οποίων 55 συνδέονται με γνωστές συρροές και 59 εντοπίστηκαν κατόπιν ελέγχων στις πύλες εισόδου της χώρας. Ο συνολικός αριθμός των κρουσμάτων είναι 18123, εκ των οποίων το 56.1% άνδρες. Από το σύνολο των κρουσμάτων, τα 2898 (16.0%) θεωρούνται σχετιζόμενα με ταξίδι από το εξωτερικό και 7479 (41.3%) είναι σχετιζόμενα με ήδη γνωστό κρούσμα. Εξάλλου, 79 συμπολίτες μας νοσηλεύονται διασωληνωμένοι. Η διάμεση ηλικία τους είναι 68 ετών. 19 (24.1%) είναι γυναίκες και οι υπόλοιποι άνδρες. To 88.6%, των διασωληνωμένων, έχει υποκείμενο νόσημα ή είναι ηλικιωμένοι 70 ετών και άνω. 207 ασθενείς έχουν εξέλθει από τις ΜΕΘ. Τέλος, έχουμε 5 ακόμα καταγεγραμμένους θανάτους και 388 θανάτους συνολικά στη χώρα. 143 (36.9%) γυναίκες και οι υπόλοιποι άνδρες. Η διάμεση ηλικία των θανόντων συμπολιτών μας ήταν τα 78 έτη και το 96.6% είχε κάποιο υποκείμενο νόσημα ή/και ηλικία 70 ετών και άνω. Ημερήσια έκθεση επιδημιολογικής επιτήρησης λοίμωξης από το νέο κορωνοϊό (COVID-19) - Δεδομένα έως 29 Σεπτεμβρίου 2020, ώρα 15:00 Η γεωγραφική κατανομή των κρουσμάτων Από τα 416 νέα κρούσματα την Τρίτη (29/09), τα 355 είναι εγχώρια, τα 55 συνδέονται με γνωστές συρροές, ενώ 10 συνδέονται με δράση τυχαίας δειγματοληψίας του ΕΟΔΥ στο κέντρο της Αθήνας.  Αναλυτικότερα πού εντοπίστηκαν τα νέα κρούσματα την Τρίτη:  61 εισαγόμενα κρούσματα, εκ των οποίων 59 κρούσματα κατά τους ελέγχους που διενεργήθηκαν στις πύλες εισόδου της χώρας 2 εισαγόμενα κρούσματα που προσήλθαν αυτοβούλως για έλεγχο 240 κρούσματα στην Περιφέρεια Αττικής, εκ των οποίων 19 συνδέονται με γνωστές συρροές, ενώ 12 αναφέρουν πρόσφατο ταξίδι στο εσωτερικό της χώρας 12 κρούσματα στην Π.Ε. Θεσσαλονίκης, εκ των οποίων 1 συνδέεται με γνωστή συρροή 1 κρούσμα στην Π.Ε. Αιτωλοακαρνανίας 2 κρούσματα στην Π.Ε. Βοιωτίας, εκ των οποίων 1 συνδέεται με γνωστή συρροή 5 κρούσματα στην Π.Ε. Αχαΐας, εκ των οποίων 1 συνδέεται με γνωστή συρροή 2 κρούσματα στην Π.Ε. Γρεβενών 3 κρούσματα στην Π.Ε. Εύβοιας 3 κρούσματα στην Π.Ε. Ζακύνθου, όλα συνδεόμενα με γνωστή συρροή 1 κρούσμα στην Π.Ε. Ηλείας 3 κρούσματα στην Π.Ε. Ημαθίας 1 κρούσμα στην Π.Ε. Ηρακλείου 8 κρούσματα στην Π.Ε. Ιωαννίνων, εκ των οποίων 5 συνδέονται με γνωστές συρροές 4 κρούσματα στην Π.Ε. Καρδίτσας 3 κρούσματα στην Π.Ε. Καστοριάς, εκ των οποίων 1 συνδέεται με γνωστή συρροή 4 κρούσματα στην Π.Ε. Κοζάνης 1 κρούσμα στην Π.Ε. Κορινθίας 7 κρούσματα στην Π.Ε. Λάρισας, εκ των οποίων 2 συνδέονται με γνωστή συρροή 2 κρούσματα στην Π.Ε. Λέσβου, συνδεόμενα με γνωστή συρροή 1 κρούσμα στην Π.Ε. Μεσσηνίας 4 κρούσματα στην Π.Ε. Πέλλας 5 κρούσματα στην Π.Ε Πιερίας, εκ των οποίων 2 συνδέονται με γνωστή συρροή 1 κρούσμα στην Π.Ε. Πρέβεζας 18 κρούσματα στην Π.Ε. Σάμου, εκ των οποίων 16 συνδέονται με γνωστές συρροές 7 κρούσματα στην Π.Ε. Τρικάλων, εκ των οποίων 2 συνδέονται με γνωστή συρροή 2 κρούσματα στην Π.Ε. Φθιώτιδας Για 3 κρούσματα, ο ΕΟΔΥ δεν έχει παράσχει ακόμα διευκρινίσεις προέλευσης. 12 κρούσματα βρίσκονται υπό διερεύνηση. Χαρδαλιάς: Κανένας εφησυχασμός - Σε ισχύ τα έξι μέτρα για το δήμο Αθηναίων «Ο πλανήτης είναι αντιμέτωπος με ένα δεύτερο κύμα κορωνοϊού, έχουμε κερδίσει χρόνο, ο αγώνας όμως είναι καθημερινός», τόνισε στο πλαίσιο της καθιερωμένης ενημέρωσης κοινού και δημοσιογράφων ο υφυπουργός Πολιτικής Προστασίας, Νίκος Χαρδαλιάς. «Δεν επιτρέπεται εφησυχασμός», σημείωσε ο κ. Χαρδαλιάς ο οποίος επεσήμανε το επιδημιολογικό φορτίο στην Αττική είναι αυξημένο για το λόγο αυτό τα συνεργεία του ΕΟΔΥ έχουν ξεκινήσει στοχευμένους ελέγχους σε επιδημιολογικά επιβαρυμένες περιοχές της Αθήνας οι οποίοι θα συνεχισθούν. Όπως είπε, η κυβέρνηση προχωρά σε αξιοποίηση ξενοδοχείων καραντίνας για αποσυμφόρηση νοσοκομείων και περιορισμό διασποράς του ιού στην κοινότητα. Επιπλέον, με στόχο την αποτροπή της εξάπλωσης του κορωνοϊού στην Αθήνα, η κυβέρνηση υλοποιεί, σε συνεργασία με το δήμο Αθηναίων, μια νέα δέσμη μέτρων. Στη συνάντηση που πραγματοποιήθηκε τη Δευτέρα στο υπουργείο Υγείας, αποφασίστηκε η ενίσχυση του συντονισμού όλων των εμπλεκομένων υπηρεσιών και ο κοινός σχεδιασμός για την αντιμετώπιση της κατάστασης, με τις παρακάτω ενέργειες: 1. Ο Δήμος των Αθηναίων διαθέτει 8 Λέσχες Φιλίας της πόλης, που διαμορφώνονται και μετατρέπονται σε μικρά κέντρα διαγνωστικών τεστ για την Covid 19. Τα τεστ θα γίνονται στοχευμένα και σύμφωνα με τα ισχύοντα πρωτόκολλα, με τήρηση όλων των μέτρων ασφαλείας και υγιεινής, με γνώμονα την προστασία της δημόσιας υγείας, και κυρίως των ευπαθών και των ευάλωτων ομάδων του πληθυσμού. 2. Διάθεση περισσότερων τεστ ταχείας ανίχνευσης (rapid tests) για την αύξηση των ελέγχων στις δύο δομές του Δήμου Αθηναίων (Πολυδύναμο Κέντρο Αστέγων και Κέντρο Φιλοξενίας Τοξικοεξαρτημένων). 3. Εντατικοποιούνται τα rapid tests από κλιμάκια του ΕΟΔΥ στις επιβαρυμένες περιοχές της Αθήνας, όπου καταγράφονται τα περισσότερα κρούσματα κορονοϊού. 4. Οι ομάδες του Δήμου Αθηναίων που καθημερινά δουλεύουν στους δρόμους της Αθήνας για τη στήριξη και τη φροντίδα των αστέγων (streetwork), πλαισιώνονται και ενισχύονται από νοσηλευτές, για τη λήψη περισσότερων δειγμάτων αλλά και για την παροχή πιο εξειδικευμένων υπηρεσιών υγείας και πρόνοιας στους ανθρώπους που την έχουν ανάγκη. 5. Δημιουργούνται δύο νέες δομές προσωρινής απομόνωσης, για τη φιλοξενία των ουσιοεξαρτημένων ατόμων ώστε να περιοριστούν οι κίνδυνοι για την υγεία τους από πιθανή μόλυνση, καθώς και πολιτών που προέρχονται από ευάλωτες και ευπαθείς ομάδες και έχουν βρεθεί θετικοί στον ιό, οπότε χρειάζεται να εφαρμόσουν μέτρα κοινωνικής αποστασιοποίησης για να περιοριστεί ενδεχόμενη διασπορά του ιού. Στις δομές αυτές θα εφαρμόζονται όλα τα μέτρα υγειονομικής προστασίας, σε συνθήκες αξιοπρεπούς διαμονής. 6. Το «Κοινό Κέντρο Διαχείρισης Καθημερινότητας», που λειτουργεί με τον συντονισμό της ΕΛ.ΑΣ. και της Δημοτικής Αστυνομίας, διευρύνει την δραστηριότητά του στην επικοινωνία και τον κοινό σχεδιασμό όλων των φορέων και των υπηρεσιών που έχουν επωμιστεί την ευθύνη για την υγειονομική πρόληψη και προστασία των πολιτών. Για τα κρούσματα στο δήμο Ευρώτα: Στα πρώτα 805 δείγματα, έχουν διαγνωστεί 39 θετικά κρούσματα. Αποφασίστηκε για τους εργάτες γης - πάνω από 1.300 άτομα - ο κατ' οίκον περιορισμός και η υποχρεωτική χρήση της μάσκας παντού. «Το ζήτημα δεν είναι να πάρουμε νέα μέτρα αλλά να τηρούνται αυτά που έχουν ληφθεί», υπογράμμισε ο κ. Χαρδαλιάς. Μαγιορκίνης: Συνεχίζεται η ένταση του δεύτερου κύματος της πανδημίας «Η έκταση του δεύτερου κύματος της πανδημίας του κορωνοϊού παραμένει υψηλή και βρίσκεται σε σημαντική ένταση όσον αφορά τις νέες μολύνσεις», υπογράμμισε την Τρίτη κατά την καθιερωμένη ενημέρωση ο επίκουρος καθηγητής Γκίκας Μαγιορκίνης. Οι διασωληνωμένοι που προς στιγμήν έδειξαν τις προηγούμενες ημέρες ότι είναι λιγότεροι – συγκεκριμένα όπως είπε ο κ. Μαγιορκίνης καθηγητής, «υπήρξε μία μικρή κάμψη χθες» – ξεπέρασαν τους 70 και σήμερα έφτασαν τους 79. «Ο αριθμός των ανθρώπων που χάνουν τη ζωή τους από κορωνοϊό στη χώρα μας, είναι σταθερά πάνω από πέντε κάθε μέρα», πρόσθεσε. Ο επίκουρος καθηγητής, πρόσθεσε ότι τη Δευτέρα έγιναν συνολικά στη χώρα 13.000 τεστ από τις δημόσιες δομές Υγείας και περίπου 4.000 από τον ιδιωτικό τομέα. Αναφερόμενος στα γρήγορα τεστ, είπε ότι έχουν υψηλό ποσοστό επιβεβαίωσης όταν ακολουθεί μοριακός έλεγχος και πρόσθεσε ότι σε ποσοστό 5% με 8% είναι λιγότερο αξιόπιστα από το μοριακό τεστ. Μιλώντας για το ζήτημα που ανέκυψε με τα αρχικώς 12 ψευδώς θετικά τεστ σε κρουαζιερόπλοιο στην Κρήτη, είπε ότι και ο τελευταίος μοριακός έλεγχος που ολοκληρώθηκε αργά το απόγευμα, είναι αρνητικός, τόσο για τα μέλη του πληρώματος, όσο και για τα δείγματα που ελήφθησαν από τις επιφάνειες του πλοίου. Μιλώντας για τα εμβόλια, είπε ότι ίσως υπάρχουν αποτελεσματικά δεδομένα μέχρι τα τέλη του Οκτωβρίου από το εμβόλιο της Phizer, οι δοκιμές του οποίου βρίσκονται πλέον σε φάση 3, ενώ αναφερόμενος στο εμβόλιο της Moderna, το οποίο θα χορηγείται σε δύο δόσεις, επισήμανε πως ενδεχομένως θα είναι διαθέσιμο ακόμα και μέσα στο 2020. Μάλιστα, αναφερόμενος σε εκτίμηση της εταιρείας, είπε πως υπάρχει η διαβεβαίωση ότι μπορεί να παραγάγει μέχρι και ένα δισ. δόσεις του εμβολίου μέχρι το τέλος του 2021. ΕΟΔΥ: 2.600 τεστ κορωνοϊού στο κέντρο της Αθήνας – 61 θετικοί Εν τω μεταξύ, κλιμάκια του Εθνικού Οργανισμού Δημόσιας Υγείας, έχουν πραγματοποιήσει περισσότερους από 2.600 ελέγχους τις τελευταίες 5 ημέρες σε πλατείες του κέντρου της Αθήνας. Οι έλεγχοι πραγματοποιήθηκαν στις πλατείες Βάθη, Κυψέλης, Αμερικής και Κουμουνδούρου. Πρόσβαση στην εξέταση, είχαν όλοι οι πολίτες αδιακρίτως και η εξέταση ήταν δωρεάν. Έχουν ανευρεθεί συνολικά 61 θετικοί πολίτες στον ιό, εκ των οποίων οι 34 είναι αλλοδαποί. Η δράση αυτή θα συνεχιστεί σε περιοχές της Αθήνας με μεγάλη κινητικότητα του κορωνοϊού Το επιχειρησιακό σχέδιο του υπουργείου Υγείας για περιορισμό της διασποράς της νόσου COVID-19, περιλαμβάνει εντατικοποίηση των ελέγχων στο κέντρο της Αθήνας, καθώς, σύμφωνα με τα επιδημιολογικά στοιχεία, εκεί παρουσιάζεται σημαντικός επιπολασμός της νόσου.